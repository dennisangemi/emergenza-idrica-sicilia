---
hide:
  - navigation
  - toc
title: Vademecum per la cittadinanza
description: Azioni e buone pratiche finalizzate al risparmio idrico potabile ed alla riduzione dei consumi
---

!!! note

    La fonte di questa pagina è l'[ordinanza commissariale n. 1 del 4 aprile 2024](../documenti-utili/risparmio_idrico_azioni_pratiche.pdf), dell'Autorità di Bacino del Distretto Idrografico della Sicilia.

# Vademecum delle azioni e buone pratiche finalizzate al risparmio idrico potabile ed alla riduzione dei consumi

## L'acqua è senza dubbio uno dei beni più preziosi che possediamo 

Una risorsa però non inesauribile, che è fondamentale non sprecare. Sono tante le occasioni quotidiane in cui l'utilizzo è
continuo e costante: dall'igiene personale alle pulizie di casa fino all'irrigazione delle piante e del giardino.
La quotidianità e la falsa illusione di una risorsa idrica illimitata ci fa consumare molta più acqua del
necessario. Per ridurre gli sprechi e quindi anche le spese in bolletta, possiamo adottare alcune buone e
semplici soluzioni volte a limitare l'uso di acqua potabile.

## Quanta acqua usiamo ogni giorno?

Ecco alcuni numeri, tratti dalle ricerche portati avanti negli ultimi anni di Università ed Enti Scientifici e di Ricerca, e che forse non tutti sanno:

- **30 litri** : È lo spreco di acqua se si lascia il rubinetto aperto per tre minuti mentre ci si lava i denti;
- **20 litri** : È lo spreco quando facciamo scorrere acqua per sciacquare il rasoio mentre ci si rade;
- **20 litri** : Ogni giorno, sono i litri risparmiati se installiamo nei wc cassette di scarico a flusso
    differenziato;
- **40 - 60 litri** : È il risparmio per ogni lavaggio di lavastoviglie e lavatrice a pieno carico;
- **100** litri: È il risparmio di acqua se si lava l'auto con un secchio anziché con il tubo di una pompa;
- **4 litri** : È il risparmio giornaliero se si lavano le verdure lasciandole in ammollo invece di usare
    l'acqua corrente.

Secondo le stime più recenti, nelle abitazioni il **consumo medio di acqua ad uso civile** (residenziale e
terziario) rappresenta circa il **20% dei consumi totali** , con una dotazione idrica pro capite (al netto delle
perdite) di **circa 200 litri per abitante al giorno**.

Potrebbe sembrare lapalissiano, ma **la prima regola in favore del risparmio idrico** è quella più ovvia,
ma anche quella meno rispettata: **non sprecare acqua!** E l'appello è più che mai valido, considerato che
stiamo vivendo la peggiore **emergenza idrica** degli ultimi anni. proprio per contrastare lo spreco di
acqua e gestire il consumo in modo più consapevole e sostenibile, è stato elaborato
questo **vademecum,** contenente suggerimenti e buone pratiche (**fonte ENEA**), errori da evitare, ma anche soluzioni
e tecnologie per ottenere un buon risparmio idrico - e anche energetico - soprattutto in ambito
residenziale.

## Buone pratiche per il risparmio idrico

1. Controllare l'**efficienza dell'impianto idrico** e verificare la presenza di **eventuali perdite** : con
    un rubinetto che gocciola si possono perdere fino a 5 litri al giorno d'acqua.
2. **Non fare scorrere inutilmente l'acqua**. L'esempio più classico? Lavarsi i denti con il rubinetto
    aperto, sprecando fino a 30 litri d'acqua, a fronte di un solo litro e mezzo con un utilizzo corretto.
3. **Razionalizzare gli utilizzi anche in cucina** , usando bacinelle per il lavaggio della verdura
    invece dell'acqua corrente. Attenzione anche quando si lavano i piatti a mano: tenere il rubinetto
    aperto significa lasciare scorrere 12 litri al minuto se non si chiude il rubinetto.
4. **Scongelare** gli alimenti all'aria ed in una bacinella L'abitudine di lasciarli sotto l'acqua corrente
    calda o fredda comporta un consumo di circa sei litri al minuto
5. **Riutilizzare** l'acqua tolta dall'acquario Si può usare per annaffiare le piante e i fiori in quanto è
    ricca di sostanze fertilizzanti.
6. Nel caso in cui si usi la lavastoviglie, i piatti possono prima essere **sciacquati con l'acqua di**
    **cottura** della pasta o usata per lavare le verdure.
7. **Utilizzare lavastoviglie e lavatrici sempre a pieno carico**. Questi i consumi medi stimati: fino
    a 15 litri per un carico di lavastoviglie (classe A) senza prelavaggio (7 litri in classe A+++), 45 litri
    per un carico di lavatrice (classe A), preferendo lavaggi a temperature basse. ENEA inoltre
    specifica che con l'installazione di pannelli solari si eviterebbero i consumi elettrici per scaldare
    l'acqua necessaria agli elettrodomestici.
8. **Sostituire** i vecchi elettrodomestici con modello a **risparmio energetico**. Dovendo sostituire
    una nuova lavatrice o lavastoviglie, acquista quelle di nuova generazione che consentono di
    risparmiare il 50% d'acqua e di regolare la quantità erogata in base al carico. Per avere il massimo
    dell'efficienza e del risparmio, selezionare la modalità eco.
9. Se possibile utilizzare **rubinetti con sensori o comunque utilizzare dispositivi che riducono**
    **il flusso dell'acqua (valvole rompigetto).**
10. **Installare sciacquoni a doppio tasto**. In questo modo è possibile risparmiare anche 100 litri
    d'acqua al giorno, considerando che con lo scarico monopulsante si usano fino a 16 litri di acqua.
11. **Preferire l'uso della doccia a quello della vasca da bagno**. Nel primo caso si usano 40 litri
    d'acqua, mentre nel secondo si consumano mediamente fra i 100 e i 160 litri di acqua. Il risparmio
    è di circa 1.200 litri d'acqua all'anno.
12. In caso di lunghi periodi di inutilizzo (es esempio quando si parte), è bene **chiudere** l'impianto
    idrico centrale.
13. **Installare** sistemi di raccolta per l'acqua piovana per usi non potabili (ad esempio lavaggio auto)
    e per innaffiare.
14. Utilizzare **sistemi temporizzati per l'irrigazione** a goccia o in subirrigazione, ottenendo
    maggiore efficienza idrica.
15. **Innaffiare,** se proprio è indispensabile farlo, le piante del tuo balcone o giardino, **la notte (23-**
    **5)**. L'acqua evaporerà più lentamente, per un risparmio medio complessivo di circa 5-10 mila litri
    all'anno.
16. **Non utilizzare l'acqua potabile per il lavaggio dei veicoli privati e in ogni caso utilizzando**
    **il secchio anziché il getto continuo** , in questo modo potremmo risparmiare 400-500 litri.
17. **Non utilizzare l'acqua potabile** per il lavaggio di aree cortilizie e piazzali.
18. **Non utilizzare l'acqua potabile per alimentare fontane ornamentali, vasche e piscine**. La
    grave crisi che attraversiamo ne impone il non utilizzo.
19. **Recuperare l'acqua di condensa** dei condizionatori o dell'asciugatrice e riutilizzarla per usi
    domestici, ad esempio per il ferro da stiro (è molto simile all'acqua distillata o demineralizzata).
20. **Diversificare l'uso dell'acqua a seconda della sua qualità:** tra acqua potabile, piovana, grigia
    e nera.
21. Utilizzare, se possibile **, tecnologie per il riutilizzo delle acque** generate dalle operazioni di
    igiene personale (acque grigie).
22. In giardino, effettuare operazioni sul terreno per **trattenere il più possibile l'acqua**.
23. Installare **coperture vegetali sui tetti e giardini pensili.** Esse possono assorbire fino al 50% di
    acqua piovana, riducono la possibilità di allagamenti in caso di forti precipitazioni. Non solo: esse
    favoriscono l'isolamento termico del tetto, riducono le polveri sottili e creano un microclima più
    gradevole, con meno calore dovuto all'irraggiamento.
24. Utilizzare **pavimentazioni drenanti nelle superfici esterne agli edifici** , favorendo la ricarica
    delle falde e mitigando l'effetto "isola di calore".
